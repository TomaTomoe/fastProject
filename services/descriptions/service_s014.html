<div class="ajax-content">
  <a id="collapse" onclick="collapseContent();"></a>
  <h4>Впорядкування території населених пунктів</h4>
  <p>
    Проекти землеустрою щодо  впорядкування  території  населених
  пунктів   складаються   на  основі  затверджених  у  встановленому
  законодавством порядку генеральних планів  населених  пунктів  або
  можуть розроблятись окремою їх частиною.
  </p>
  <p>
    Проекти землеустрою  щодо  впорядкування  територій населених
  пунктів складаються з метою обґрунтування,  розробки  і  подальшої
  реалізації      необхідного      обсягу      організаційних     та
  інженерно-технічних  заходів з освоєння, поліпшення якості земель,
  їх  раціонального  використання  та охорони, захисту від руйнівних
  процесів.
  </p>
  <p>
    Проекти землеустрою  щодо  впорядкування  територій населених
  пунктів розробляються  на  певний  період  та  поетапно  згідно  з
  генеральними планами населених пунктів і визначають:
    <ul>
      <li>а)  цільове  призначення  земель; { Пункт "а" частини третьої
  статті 53 в редакції Закону N 3038-VI ( 3038-17 ) від 17.02.2011 } </li>
      <li>б) землі,  що знаходяться у власності,  користуванні,  в тому
  числі орендовані; </li>
      <li>в) організаційні,  правові,  фінансові та  інші  заходи  щодо
  вдосконалення структури територій,  освоєння земель, поліпшення їх
  якості, рекультивації, консервації; </li>
      <li>г) необхідність   і    обсяги    економічного    стимулювання
  раціонального використання та охорони земель; </li>
      <li>ґ) заходи   для   забезпечення   режиму  використання  земель
  охоронних зон,  зон санітарної охорони,  санітарно-захисних зон  і
  зон особливого режиму використання,  а також відшкодування збитків
  власникам землі та землекористувачам  внаслідок  встановлення  цих
  зон; </li>
      <li>д) напрями природоохоронної діяльності. </li>
    </ul>
  </p>
  <p>
    Проекти   землеустрою  можуть  передбачати  також  формування
  земельних  ділянок  державної  та комунальної власності за рахунок
  земель, не наданих у користування.
  </p>
  <p>
    {  Статтю  53  доповнено  частиною  четвертою  згідно  із  Законом
  N 3038-VI ( 3038-17 ) від 17.02.2011 }
  </p>
  <p>
    Проекти  землеустрою  щодо  впорядкування територій населених
  пунктів  розробляються  на підставі рішення відповідної сільської,
  селищної, міської ради.
  </p>
  <p>
    {  Статтю 53 доповнено частиною п'ятою згідно із Законом N 3038-VI
  (   3038-17  )  від  17.02.2011;  в  редакції  Законів  N  5395-VI
  ( 5395-17 ) від 02.10.2012, N 497-VIII ( 497-19 ) від 02.06.2015 }
  </p>
  <p>
    Проекти  землеустрою  щодо  впорядкування територій населених
  пунктів включають:
    <ul>
      <li>а) завдання на складання проекту землеустрою; </li>
      <li>б) пояснювальну записку; </li>
      <li>в)  рішення відповідної сільської, селищної, міської ради про
  розроблення проекту землеустрою; </li>
      <li>г) викопіювання з містобудівної документації (за наявності); </li>
      <li>ґ) матеріали геодезичних та землевпорядних вишукувань; </li>
      <li>д)  переліки  земельних ділянок (земель), наданих у власність
  (користування)   з  кадастровими  номерами,  наданих  у  власність
  (користування)  без кадастрових номерів, не наданих у власність чи
  користування  у розрізі угідь, що використовуються без документів,
  які посвідчують право на них; </li>
      <li>е)  переліки  земельних ділянок, на які встановлено обмеження
  або обтяження; </li>
      <li>є) експлікацію земельних угідь за власниками та користувачами
  земельних ділянок; </li>
      <li>ж) відомості про обчислення площі земельних ділянок; </li>
      <li> з) план організації території населеного пункту; </li>
      <li>и)  викопіювання із кадастрових карт (планів) з відображенням
  існуючих  (за  наявності) та проектних меж відповідного населеного
  пункту; </li>
      <li>і)  збірний  план  земельних  ділянок, наданих у власність чи
  користування,  та  земельних  ділянок,  не  наданих у власність чи
  користування; </li>
      <li>ї)  плани  сучасного  та перспективного використання земель у
  межах відповідного населеного пункту; </li>
      <li>й)   план  розподілу  земель  за  категоріями,  власниками  і
  користувачами  (форма  власності,  вид речового права), угіддями з
  відображенням наявних обмежень (обтяжень); </li>
      <li>к)  матеріали  погодження  проекту  землеустрою,  встановлені
  статтею 186 Земельного кодексу України.</li>
    </ul>
  </p>
  <p>
    {  Частина  статті  53 в редакції Закону N 497-VIII ( 497-19 ) від
  02.06.2015 }
  </p>
  <p>
    У  разі  формування земельної ділянки проект землеустрою щодо
  впорядкування територій населених пунктів також включає:
    <ul>
      <li>а) відомості про обчислення площі земельної ділянки; </li>
      <li>б) кадастровий план земельної ділянки; </li>
      <li>в)  матеріали  перенесення меж земельної ділянки в натуру (на
  місцевість); </li>
      <li>г) перелік обмежень у використанні земельних ділянок; </li>
      <li>ґ) акт приймання-передачі межових знаків на зберігання;</li>
      <li>д)  акт  перенесення  в  натуру (на місцевість) меж охоронних
  зон,   зон   санітарної  охорони,  санітарно-захисних  зон  і  зон
  особливого режиму використання земель за їх наявності.</li>
    </ul>
  </p>
  <p>
    {  Частина  статті  53 в редакції Закону N 497-VIII ( 497-19 ) від
  02.06.2015 }
  </p>
</div>
